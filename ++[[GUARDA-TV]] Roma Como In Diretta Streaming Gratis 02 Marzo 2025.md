Diretta Roma-Como ore 18: dove vederla in tv, in streaming e formazioni ufficiali
All'Olimpico si affrontano due delle squadre più in forma del campionato: i giallorossi di Claudio Ranieri sfidano i lariani di Cesc Fabregas
ROMA - Alle ore 18, allo stadio Olimpico, Roma e Como si affrontano nel 27° turno di Serie A. Di fronte due delle squadre più in forma del campionato. I giallorossi di Claudio Ranieri, infatti, hanno messo il turbo dopo un avvio di stagione da incubo sotto la guida prima di Daniele De Rossi e poi di Ivan Juric, inanellando una striscia di 10 risultati utili consecutivi in campionato, sette vittorie e tre pareggi. L'ultima sconfitta nel torneo, infatti, risale al 15 dicembre 2024, proprio contro i lariani, quando Gabrielloni e Nico Paz decisero la sfida del Sinigaglia con un clamoroso uno-due nel recupero. Momento magico anche per la formazione di Cesc Fabregas, reduce da due vittorie prestigiose: dopo il 2-0 al Franchi contro la Fiorentina, infatti, i lombardi hanno piegato tra le mura amiche il Napoli di Antonio Conte. I capitolini, dunque, vanno a caccia di punti preziosi per cercare di centrare un piazzamento europeo, i lariani per allontanarsi dalla zona retrocessione. 
